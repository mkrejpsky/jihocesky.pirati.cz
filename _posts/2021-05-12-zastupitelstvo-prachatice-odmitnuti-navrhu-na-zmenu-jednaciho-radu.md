---
layout: post
category: blog
published: true
title: 'Zastupitelstvo města Prachatice odmítlo návrh Júsufa Traore na změnu jednacího řádu, který by umožnil občanům říct svůj názor ve vhodný čas'
date: '2021-05-12'
author: Luboš Kudláček
image: 2021/jusuf-traore-web.jpg

description: 'Prachatický zastupitel Júsuf Traore předložil na dnešním jednání Zastupitelstva města Prachatice návrh na změnu jednacího řádu. Nově navržená úprava by umožnila občanům vyjádřit své názory ještě před přistoupením k bodům řádně schváleného programu namísto toho, aby čekali na blíže časově neurčený konec jednání. Stávající koalice (Nezávislí, ANO, ČSSD a KSČM) však tento návrh opět odmítla a dále tvrdošíjně prosazuje doposud běžnou, pro občany nevýhodnou, praxi.'
tags:
  - Zastupitelstvo
  - Prachatice
---
**Prachatický zastupitel Júsuf Traore předložil na dnešním jednání Zastupitelstva města Prachatice návrh na změnu jednacího řádu. Nově navržená úprava by umožnila občanům vyjádřit své názory ještě před přistoupením k bodům řádně schváleného programu namísto toho, aby čekali na blíže časově neurčený konec jednání. Stávající koalice (Nezávislí, ANO, ČSSD a KSČM) však tento návrh opět odmítla a dále tvrdošíjně prosazuje doposud běžnou, pro občany nevýhodnou, praxi.**

Júsuf Traore předložil podobný návrh již v minulosti, dnes opět přednesl své stanovisko a připravil návrh usnesení. Upozornil především na to, že občané nemohou čekat do pozdních nočních hodin, kdy jednání zastupitelstva běžně končí.

*„Právo vyjádřit svůj názor patří k základním stavebním kamenům každé demokratické společnosti. Současný jednací řád Zastupitelstva města Prachatice 
však umožňuje občanům vyjádřit se pouze v rámci projednávaných bodů nebo jim nabízí teoretickou možnost k vyslovení svých potřeb na konci 
jednání zastupitelstva. Nutno ale podotknout, že kromě skutečnosti, že žádný z občanů nikdy neví, kdy tato možnost nastane, končí jednání 
zastupitelstva běžně v pozdních nočních hodinách, kdy již zcela logicky nemají lidé chuť, čas a možnost vystupovat. Současně se již mnohokrát 
v rámci jednání předchozích zastupitelstev prokázalo, že v době skončení jednání již není nikdo z občanů přítomen,“* vysvětlil současný stav Júsuf Traore a dodal:

*„Můj návrh by umožnil lidem vystoupit ještě před zahájením jednání zastupitelstva ve vyhrazeném čase. Je to jednoduchá změna, 
která by umožnila občanům ve stanovený čas přijít a říct voleným zastupitelům svůj názor. Ti by mohli rovnou reagovat a vyhnuli 
bychom se pak tomu, že si lidé z Prachatic sdělují tyto věci na sociálních sítích, kde se jim nedostane adekvátní odpovědi a 
nedochází tak k řešení problémů. Opravdu mě tedy mrzí, že změna jednacího řádu opět nebyla schválena.“* 

O práci v prachatickém zastupitelstvu budou Piráti dále informovat.
