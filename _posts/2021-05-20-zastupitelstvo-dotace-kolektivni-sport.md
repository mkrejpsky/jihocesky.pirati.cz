---
layout: post
category: blog
published: true
title: Jihočeští Piráti upozornili na nevyvážené rozdělení dotací pro jednotlivá sportovní odvětví a na jednání zastupitelstva hlasovali proti
date: '2021-05-20'
author: Luboš Kudláček
image: 2021/jr185.png

description: 'Krajský zastupitel Jiří Roubíček (Piráti) upozornil na dnešním jednání Zastupitelstva Jihočeského kraje na nevyvážené rozdělení krajských peněz pro sportovní kluby. Navrhl rozdělení hlasování u bodu „Dotační program Jihočeského kraje Podpora činnosti dětí a mládeže, výkonnostního sportu“, protože jedna z jeho částí (opatření) byla pro zastupitelský klub Pirátů nepřijatelná.'
tags:
  - zastupitelstvo
---
**Krajský zastupitel Jiří Roubíček (Piráti) upozornil na dnešním jednání Zastupitelstva Jihočeského kraje na nevyvážené rozdělení krajských peněz pro sportovní kluby. Navrhl rozdělení hlasování u bodu „Dotační program Jihočeského kraje Podpora činnosti dětí a mládeže, výkonnostního sportu“, protože jedna z jeho částí (opatření) byla pro zastupitelský klub Pirátů nepřijatelná.**

Zatímco u opatření číslo 1 (Sportovní činnost dětí a mládeže) navrhl Jiří Roubíček prostřednictvím našeho zástupce v komisi Jaromíra Kopřivy pro příští rok pouze změnu hodnotícího kritéria týkajícího se počtu registrovaných dětí a mládeže v konkrétním klubu, u opatření číslo 2 (Podpora výchovy talentované mládeže) a 4 (Podpora výkonnostního sportu – individuální sporty) neměli Piráti výhrady žádné a šlo tedy pouze o opatření číslo 3 (Podpora výkonnostního sportu – kolektivní sporty).

*„Jsme přesvědčeni, že aktuální rozdělení je u kolektivních sportů nevyvážené. Házená interliga žen plus basketbalový klub v Písku, dostane dohromady 110 tisíc korun, tu samou částku dostane basketbalový tým v Jindřichově Hradci. Oproti tomu 1. liga házené také v Jindřichově Hradci dostane 210 tisíc korun, tým mužů házené ve Strakonicích dostane 500 tisíc korun a basketbalový klub ze stejného města dostane 400 tisíc korun. Na tomto příkladu můžete krásně vidět značný nepoměr, který v dotačním titulu nastal,“* uvedl Jiří Roubíček a dodal:

*„Basketbal a házená spadá dle hodnotících kritérií do druhé kategorie výkonnostních sportů, do třetí kategorie spadají kolektivní olympijské sporty plus florbal a baseball, a proto nerozumíme, proč například baseballový tým z Hluboké nad Vltavou, který spadá do této třetí kategorie, dostal 400 tisíc korun, což je skoro čtyřnásobně vyšší částka oproti ostatním tradičním a všeobecně rozšířenějším sportům, jako je basketbal nebo házená,“* řekl Jiří Roubíček.
 
O práci v krajském zastupitelstvu budou Piráti dále informovat, sledovat je můžete na [na Facebooku](https://www.facebook.com/pirati.jck) a 
[na webu](https://jihocesky.pirati.cz/).
