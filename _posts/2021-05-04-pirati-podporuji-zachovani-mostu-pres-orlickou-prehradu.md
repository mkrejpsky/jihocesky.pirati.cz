---
layout: post
category: blog
published: true
title: 'Piráti podporují zachování a opravu stávajícího železničního mostu přes Orlickou přehradu, jde o technickou památku, která by mohla být turistickým cílem'
date: '2021-05-04'
author: Luboš Kudláček
image: 2021/most2.jpg

description: 'Železniční most, který se nachází na trati 201 Tábor - Ražice přes Orlickou přehradu u obce Červená nad Vltavou, byl v minulosti zapsán jako kulturní památka. Správa železnic plánuje most zdemolovat a v blízkosti postavit most nový, nyní to ale vypadá, že do věci zasáhne Ministerstvo kultury ČR.'
tags:
  - zastupitelstvo
  - Finance
---
**Železniční most, který se nachází na trati 201 Tábor - Ražice přes Orlickou přehradu u obce Červená nad Vltavou, 
byl v minulosti zapsán jako kulturní památka. Správa železnic plánuje most zdemolovat a v blízkosti postavit most nový, 
nyní to ale vypadá, že do věci zasáhne Ministerstvo kultury ČR.** 

Celou situací se zabývá krajský zastupitel Martin Kákona.

*„Stát se bude muset zabývat problematikou mostu v Červené nad Vltavou, který je bezesporu kulturní památkou. 
Na březnovém zasedání krajského zastupitelstva se rozhodovalo o převzetí mostu do majetku Jihočeského kraje. Zastupitelstvo toto 
převzetí odmítlo, ale někteří Piráti upozorňovali na skutečnost, že most byl historicky zapsán v seznamu kulturních památek a záznam 
byl Ministerstvem kultury ČR v minulosti deklaratorním způsobem zrušen. Nyní to ale vypadá, že se most na seznam může vrátit a v takovém 
případě by bylo bourání nepřípustné,“* uvedl krajský zastupitel Martin Kákona.

Situace je nyní problematická v tom, že je již vypsáno výběrové řízení na zbourání mostu a v případě, že toto nebude možné, řešením by mohl 
být dodatek ke smlouvě.

*„Situace dospěla do stavu, kdy se těžko může něco zvrátit, tendr je již vypsán. V rámci zákona o veřejných zakázkách by se to dalo řešit 
dodatkem ke smlouvě,“* dodal Martin Kákona. Ten není zastáncem toho, aby se za každou cenu zachovávaly všechny památky, nicméně v tomto 
případě nevidí v bourání mostu ani ekonomický smysl. Stávající most by navíc mohl v budoucnu sloužit jako turistický cíl.

*„Víme, že most je nyní ve špatném technickém stavu a prodlužování jeho životnosti je náročné, nicméně náklady na jeho demolici jsou odhadem 
80 milionů korun a náklady na vybudování lávky pro pěší na novém mostě jsou odhadovány na další desítky milionů korun. Na opravu a úpravu 
stávajícího železničního mostu pro pěší a cyklisty je to odhadem 100 milionů korun. Ekonomicky mi tedy dává větší smysl most zachovat a pro 
tyto turistické a další volnočasové aktivity opravit,“* uzavřel krajský zastupitel Martin Kákona.

Proti bourání mostu se postavili také někteří občané prostřednictvím „Petice občanů pro zachování železničního mostu přes Orlickou přehradu 
u Červené nad Vltavou“.

O práci v krajském zastupitelstvu budou Piráti dále informovat, sledovat je můžete na [na Facebooku](https://www.facebook.com/pirati.jck) a 
[na webu](https://jihocesky.pirati.cz/).