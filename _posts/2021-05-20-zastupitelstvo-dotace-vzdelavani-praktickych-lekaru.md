---
layout: post
category: blog
published: true
title: Piráti upozorňují na situaci ohledně podpory vzdělávání budoucích praktických lékařů v Jihočeském kraji
date: '2021-05-20'
author: Luboš Kudláček
image: 2021/lm185.png

description: 'Krajský zastupitel a lékař Lukáš Mareš upozornil na dotační program určený na podporu vzdělávání budoucích lékařů v Jihočeském kraji. Součástí programu jsou dvě opatření, v prvním jde o podporu atestace mladých lékařů v nemocnicích, ve druhém o podporu atestace pro budoucí praktické lékaře. O peníze z krajského rozpočtu se ve druhém opatření bohužel přihlásil pouze jediný poskytovatel vzdělávání praktických lékařů, přitom tato podpora může rozhodovat o tom, zda u nás lékaři zůstanou, nebo odejdou do zahraničí.'
tags:
  - zastupitelstvo
---
**Krajský zastupitel a lékař Lukáš Mareš upozornil na dotační program určený na podporu vzdělávání budoucích lékařů v Jihočeském kraji. Součástí programu jsou dvě opatření, v prvním jde o podporu atestace mladých lékařů v nemocnicích, ve druhém o podporu atestace pro budoucí praktické lékaře. O peníze z krajského rozpočtu se ve druhém opatření bohužel přihlásil pouze jediný poskytovatel vzdělávání praktických lékařů, přitom tato podpora může rozhodovat o tom, zda u nás lékaři zůstanou, nebo odejdou do zahraničí.**
 
Lukáš Mareš vysvětlil situaci a chtěl by apelovat, aby se na dotační titul zaměřili nejen všichni praktičtí lékaři v Jihočeském kraji vzdělávající mladší kolegy, ale i medici, o jejichž budoucnost jde. Administrativa spojená s podáním přihlášky není příliš náročná. Jediný letos přihlášený poskytovatel získá dotaci ve výši 60.000 Kč.
 
*„V případě nemocnic není situace tak vážná, nemocniční lékař v předatestační přípravě samozřejmě bere mzdu. U praktiků je ale situace jiná, ti v našem systému nejsou zaměstnaní a pracovat sami bez dohledu nemohou. Velkou úlohu v jejich odměňování hraje stát prostřednictvím tzv. rezidenčních míst, ty ale nedosahují výše mezd nemocničních lékařů a některé lékaře ani nemusí pokrýt. Každá koruna navíc může být pro mladého lékaře ten pomyslný jazýček na vahách při rozhodování, zda zůstat doma, nebo odejít do zahraničí,“* uvedl Lukáš Mareš.
 
Do dotačního programu se ale přihlásil pouze jeden zájemce (školitel, školící zařízení, nemocnice, praktický lékař poskytující vzdělávání) z celého Jihočeského kraje. 
 
*„V kraji je řádově 300 praktických lékařů, jednoduchým výpočtem tak lze zjistit, že by se ročně mělo obměnit zhruba 8 z nich. A protože výcvik trvá 3 roky, v ideálním případě by si mělo o dotaci říkat každý rok 24 praktiků. Přijde mi proto velká škoda, že se letos přihlásil jen jediný. Oslovil jsem některé kolegy praktiky s dotazem, proč se jich do programu  nehlásí víc. Odpovědi mě příliš nepřekvapily, o existenci dotačního titulu věděl málokdo. Covidová doba a očkování u praktiků otevřela komunikační kanály mezi krajským úřadem a praktiky, věřím proto, že příští rok se informovanost praktiků zlepší,“* uzavřel Lukáš Mareš.
 
O práci v krajském zastupitelstvu budou Piráti dále informovat, sledovat je můžete na [na Facebooku](https://www.facebook.com/pirati.jck) a 
[na webu](https://jihocesky.pirati.cz/).
