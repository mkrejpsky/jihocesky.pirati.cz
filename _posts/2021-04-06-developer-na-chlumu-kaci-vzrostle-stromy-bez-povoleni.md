---
layout: post
category: blog
published: true
title: 'Developer na Chlumu kácí vzrostlé stromy bez povolení'
date: '2021-04-06'
author: Tomáš Válek
image: 2021/chlum.png

description: 'Společnost Extra Develop Chlum, která v Chlumu u Volar staví komplex 8 domů a obytného penzionu, v minulém týdnu pokácela dva vzrostlé javory, břízu a několik dalších stromů na pozemku plánované výstavby.'
tags:
  - Piráti Volary
---
**Společnost Extra Develop Chlum, která v Chlumu u Volar staví komplex 8 domů a obytného penzionu, v minulém týdnu pokácela dva vzrostlé javory, břízu a několik dalších stromů na pozemku plánované výstavby.**
 
Ač developer vystupuje jako společensky odpovědná firma, jejímž cílem je nárůst počtu obyvatel s trvalým pobytem ve městě a který deklaruje snahu o udržení dobrých sousedských vztahů, jeho metody mohou být 
i jiného rázu. Developer si 1. března letošního roku podal žádost o povolení kácení stromů, nicméně z neznámých příčin nečekal na rozhodnutí odboru životního prostředí ve Volarech a bez povolení začal 
kácet ve středu dne 24. 3. 2021.

V možném ohrožení jsou poslední zbývající tři staleté lípy na jižní hranici pozemku, které by sice měly zůstat nedotčeny, s ohledem na postup investora je ale jejich osud nejistý. V případě 
jejich pokácení by padly stromy, které pamatují ještě původní německé obyvatele Chlumu z dob před válkou.

*„Bohužel se nám poslední dobou v Jihočeském kraji rozmáhá nešvar nelegálního porážení hodnotných stromů,“* říká krajský zastupitel Dan Leština, který se problematice životního prostředí 
v kraji dlouhodobě věnuje. *„Podobný případ nepovoleného kácení jsme nedávno řešili v Hrejkovicích na Písecku, kde společnost Orlík s.r.o. rychle nařízla alej dubů před tím, než přijela policie, 
aby jim v kácení zabránila. Rozumím, že vyřídit všechna povolení může být administrativně náročné, ale řešením opravdu není se na všechny vykašlat. Ochrana dřevin rostoucích mimo les má své dobré důvody,“* dodává. 

Kácení stromů na Chlumu již bylo oznámeno České inspekci životního prostředí a Správě Národního parku Šumava, bohužel bývá běžně udělována pokuta jen do deseti tisíc korun. I do budoucna ale budeme pozorně sledovat developerovo chování.